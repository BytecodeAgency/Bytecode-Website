---
id: 19
title: 'Een blijvend positief effect van de coronacrisis?'
description: 'De Coronacrisis heeft een grote invloed op ons dagelijks leven. Maar deze crisis brengt ook een frisse wind in het manier waarop we ze verrichten. Wat zijn de blijvende (positieve) effecten zodra de coronacrisis voorbij is?'
keywords: 'corona, coronacrisis, thuiswerken'
posted_on: '25 maart 2020'
slug: 'coronacrisis-positief-effect'
article_image_url: 'coronacrisis-positief-effect-1.jpg'
author_name: 'Luciano Nooijen'
author_role: 'Co-founder & Technical lead'
author_image_url: 'luciano.jpg'
category_name: 'Productiviteit'
category_slug: 'productiviteit'
reading_time: 4
---

import Image from './Image'

We zitten nu middenin de coronacrisis. Logisch dan ook dat er zo enorm veel stukken over worden geschreven, zowel door de klassieke nieuwsbronnen, als op LinkedIn en andere platformen.

In deze stukken zie ik vooral ook veel goede tips voorbij komen. Zo kun je je extra vrije tijd gebruiken voor zelfontwikkeling, zelfreflectie of simpelweg de gelegenheid nemen om extra te rusten. Ook zijn er erg veel posts over thuiswerken en tips over hoe je dit efficiënt kan doen. In al deze tips mis ik mis echter nog een cruciaal onderdeel: _wat zijn de blijvende (positieve) effecten zodra de coronacrisis voorbij is_?

## De pre-corona manier van werken

Als je erover nadenkt, is de huidige manier van denken over werk best gek. Waarom moet ik per se op kantoor zitten, om werk te doen dat ik op andere plekken wellicht een stuk efficienter kan? Waarom moet ik nog naar fysieke hoorcolleges toe, waar ik geen stukken kan overslaan die ik al weet en ik niet terug kan spoelen als ik iets nog een keer wil horen?

Voor de coronacrisis hadden maar weinig mensen het geluk dat ze in hun baan of studie de vrijheid hadden om zelf invulling te geven aan hoe zij hun werkzaamheden aanpakten, en waar. Thuiswerken mocht je doen, maar dan alleen als je ziek was. Vroeger op de dag beginnen, zodat je eerder op de dag klaar bent? Weinig kans van slagen. Later beginnen en later eindigen omdat je een ochtendmens bent, al zeker niet.


<Image src={"coronacrisis-positief-effect-2.jpg"} alt={"Mens en robot"} />


## Onze manier van werken kan beter

Is het eigenlijk wel echt nodig om op deze "pre-corona"-manier te werken? Moet je wel voor alles op kantoor zijn? Natuurlijk kan (of wil) niet iedereen een _[digital nomad](https://nl.wikipedia.org/wiki/Digitale_nomade)_  zijn, en dus de wereld overvliegen om vanuit hotels online werk te verrichten. Er zijn echter wel mogelijkheden waarmee werk voor iedereen prettiger gemaakt kan worden. Een vakkenvuller, automonteur of electricien die in de regel vanuit huis werkt op tijden die hem uitkomen, zie ik persoonlijk nog niet zo snel gebeuren. Maar een vertaler, consultant, of marketeer?

Zelf voel ik me erg aangetrokken tot de ideeën uit het [async manifesto](http://asyncmanifesto.org/), een set inzichten over hoe software ontwikkeling beter ingestoken kan worden. De ideeën komen hierop neer: gebruik moderne tools, zorg voor een flexible werkomgeving, stoor mensen niet in hun concentratie tenzij het dringend is en hou alleen meetings als het echt nodig is. Het async manifesto is erg gericht op softwaredevelopers, maar ik denk dat iedereen met een niet-fysiek beroep iets kan hebben aan de tips die hierin worden gegeven.

Als het gaat om productiviteit lijkt het erop dat thuiswerken (in een rustige werkkamer) een stuk [productiever is](https://www.inc.com/marcel-schwantes/new-study-reveals-why-working-from-home-makes-workers-more-productive.html) dan werken op kantoor. Het is vrij gemakkelijk te begrijpen waarom dit voor veel mensen het geval is. Elke keer als je wordt onderbroken in een "[diep-werk](https://www.nrc.nl/nieuws/2016/03/30/de-superkracht-van-de-21ste-eeuw-1603307-a382406)"-sessie, kost het [25 minuten](http://blog.idonethis.com/distractions-at-work/) om je focus terug te krijgen. En dan hebben we het nog niet eens over de tijd die de "dit-had-een-mail-kunnen-zijn"-meetigs van een uur per stuk kosten.

Hoe fijn zou het zijn om in plaats van constant gestoord te worden terwijl je midden in je concentratie zit, je een paar keer tussendoor niet-urgente vragen beantwoordt? En dat je daarnaast niet gestoord wordt door mensen die veel te luid praten over de voetbalwedstrijd van gisteren? Zoals Jason Fried in zijn [TED-talk](https://www.ted.com/talks/jason_fried_why_work_doesn_t_happen_at_work) uitlegt, moet je lange stukken ononderbroken kunnen werken om echt iets voor elkaar te krijgen.

<Image src={"coronacrisis-positief-effect-3.jpg"} alt={"Mens en robot"} />

## De coronacrisis biedt kans tot reflectie op de huidige manier van denken

Nu een groot deel van ons door de coronacrisis thuis aan het werk is, hebben we de kans om te bekijken wat nou echt fijn werkt voor ons. Is dat 9-to-5 nu wel zo ideaal, of werkt 10-to-6 of 7-to-3 misschien fijner? Of waarom geen 7-to-4 met een uurtje pauze tussendoor om een rondje hard te lopen? En als 9-to-5 op kantoor het beste blijkt te werken, is dat natuurlijk ook helemaal goed!

Hoe ben ik daadwerkelijk het productiefst? En nog belangrijker, hoe haal ik daadwerkelijk de meeste energie uit mijn werk? Dat zijn vragen waar we de komende tijd een antwoord op kunnen vinden, doordat we nu de ruimte hebben voor experimentatie.

Hopelijk zullen de veranderingen in het (hoger) onderwijs ook een blijvend effect hebben, door de technologische innovatie waar we o-zo-lang op hebben gewacht.

Ik ben er geen voorstander van om alle kantoren dicht te gooien en iedereen altijd vanuit huis te laten werken, dat is natuurijk onhaalbaar. Zelf vind ik bijvoorbeeld ook dat face-to-face meetings lekkerder werken dan bellen. Maar ik geloof dat er - bij bedrijven groot en klein - veel verbeterd kan worden ten opzichte van de huidige situatie, als de juiste balans gevonden kan worden. Laten we hopen dat dit een positief blijvend effect zal zijn van deze coronacrisis.
