---
id: 4
title: '10 tips bij het starten van een webwinkel'
subtitle: ''
slug: '10-tips-bij-het-starten-van-een-webwinkel'
posted_on: '27 juli 2019'
article_image_url: '10-tips-bij-het-starten-van-een-webwinkel.jpeg'
summary: 'Denk je er over na om een webshop te beginnen? Met deze 10 tips ben je goed voorbereid om je webshop te starten.'
author_name: 'Thomas Bodlaender'
author_role: 'Accountmanager'
author_image_url: 'thomas.jpeg'
catergory_name: 'Webshops'
category_slug: 'webshops'
reading_time: 11
---
import Image from './Image'

Door de opkomst van het internet maken reguliere winkels steeds meer plaats voor webshops. Van grote allesaanbieders zoals Bol.com en Coolblue tot gespecialiseerde, kleinere webshops. De meeste mensen willen geen tijd verspillen en bestellen hun producten liever thuis op de bank dan dat ze naar een fysieke winkel gaan.

Het kan voor een ondernemer dus erg lucratief zijn om een webshop te starten. Dit hoeft geen hele ingewikkelde webwinkel te zijn: een simpele website is vaak ook al genoeg.  Bij het opstarten van een webshop komen wel een aantal belangrijke dingen kijken. Je wil natuurlijk dat je webshop zo goed mogelijk draait en dat hij daardoor lang kan blijven bestaan. Door onze ervaring met het maken van webshops, weten we ondertussen wel wat de do's en dont's zijn. Daarom geven wij in dit artikel 10 tips voor het starten van een duurzame webshop.

## 1. Kies de juiste sector
De eerste stap die je moet zetten, is het bepalen van de juiste sector. Hier komen flink wat factoren bij kijken, maar het belangrijkste is dat je je passie volgt. Het heeft geen zin om een webshop in kruidenverkoop te starten als je geen interesse of kennis in kruiden hebt. Laat je echter niet tegenhouden door een gebrek aan kennis: zolang je genoeg interesse in een onderwerp hebt, kun je je dit eigen maken.

Daarnaast is het belangrijk om te kijken naar de concurrentie binnen een sector. Sectoren waarin een aantal grote spelers de dienst uitmaken, zoals de kleding- of de elektronicamarkt, zijn niet gemakkelijk om binnen te dringen. Deze grote bedrijven zoals Zalando of CoolBlue kunnen door hun grote omvang de prijzen laag houden. Als je je duidelijk wil onderscheiden van andere bedrijven, dan zijn er twee opties. De eerste optie is dat je de producten die je aanbiedt kwalitatief beter maakt dan die van de concurrenten. Als tweede kun je ervoor kiezen om je te specialiseren in een niche, oftewel een kleine markt waar weinig concurrentie is.

## 2. Stel je doelgroep duidelijk vast
Voor het aanbieden van een product is het vaststellen van je doelgroep belangrijk. Wanneer je je doelgroep nauwkeurig hebt vastgesteld, kun je onderzoeken hoe je doelgroep reageert op veranderingen in je product, op prijsveranderingen, op bepaalde marketingstrategieën en op de webshop zelf. Als je bijvoorbeeld een oudere doelgroep hebt, dan kan het belangrijk zijn om een simpele, intuïtieve webshop te hebben. Dit lijkt misschien allemaal erg logisch, maar het hebben van een duidelijke doelgroep is een cruciaal deel van het hebben van een webshop dat mensen vaak vergeten.

We hebben hieronder een aantal basiskenmerken uiteengezet die je in gedachten kunt houden bij het bepalen van je doelgroep.
* Zijn het specifiek **mannen of vrouwen**?
* Wat is de **leeftijdscategorie** van je doelgroep?
* Is je doelgroep relatief **arm of rijk**?
* Woont de doelgroep in een bepaalde **regio**?

Zo zijn er nog veel meer kenmerken op basis waarvan je je doelgroep steeds meer in kunt kaderen. Ten slotte is het belangrijk om te onthouden dat hoe nauwkeuriger je je doelgroep bepaalt, hoe beter je je doelgroep kunt bereiken.

## 3. Koop niet te groot in en houd de markt in de gaten
De markt op internet is heel flexibel. Dat betekent dat klanten snel reageren op prijsveranderingen, door het grote aantal aanbieders online. Als de prijs ergens anders twee euro lager komt te liggen, dan is de kans groot dat veel consumenten overstappen. Dit komt mede door de vergelijkingswebsites, waar je de prijzen van verschillende aanbieders kunt vergelijken.

Daarom moet je als aanbieder niet te groot inkopen; straks zit je met een overschot van je producten. Het spreekt voor zich dat dit met bederfelijk waar zoals voedsel nog belangrijker is. Zorg daarom ook dat je je de markt goed in de gaten houdt, want voor je het weet is er een andere aanbieder op de markt die zijn prijzen flink verlaagt. Als jij dit op tijd weet, dan kun je hier op inspelen, waardoor je geen klanten verliest.

Een kanttekening is wel dat in kleine aantallen inkopen erg duur kan zijn, waardoor je niet kunt concurreren op prijs. Een manier om dit tegen te gaan, is proberen trials bij aanbieders aan te vragen en dus te beginnen met lagere hoeveelheden, om te kijken hoe de markt op je product reageert. Wanneer dit voor langere tijd goed lijkt te lopen kun je ervoor kiezen om op te schalen en in grotere aantallen te kopen.

## 4. Kies de juiste  webshopsoftware
Voor het starten van een webshop, is de software die je kiest essentieel. In dit artikel vergelijken we de 4 belangrijkste platforms, namelijk WooCommerce, Lightspeed, Magento en Shopify.

### Woocommerce
WooCommerce is een plugin van het veelgebruikte websiteplatform Wordpress.

#### Voordelen:
* het is een Open Source systeem;
* WooCommerce is erg **gebruiksvriendelijk** en goed te gebruiken als je niet zo technisch bent;
* doordat het zo veel gebruikt wordt, zijn er **veel** **plugins** en is er veel online kennis beschikbaar;
* WooCommerce is **kostenloos**. Voor het gebruik heb je echter wel Wordpress nodig, waar je wel geld voor betaalt.

#### Nadelen:
* het systeem is **minder geschikt voor grote webshops**.

### Shopify
Shopify is waarschijnlijk de meest gebruikte software voor webwinkels, met veel opties en mogelijkheden.

#### Voordelen:
* doordat Shopify een **veelgebruikt platform** is, kent het een grote community en veel klantensupport;
* het systeem heeft erg veel **opties en mogelijkheden**;
* de **gebruiksvriendelijkheid** is erg hoog;
* Shopify webshops zijn erg **snel** en hebben goede **beveiligingsmogelijkheden**.

#### Nadelen:
* het is een **Closed Source** systeem; de broncode is dus niet toegankelijk;
* Shopify is nog **niet volledig op de Nederlandse markt gericht**, waardoor de juiste koppelingen en dergelijken niet altijd aanwezig zijn;
* het is lastig om vanaf Shopify **over te stappen** naar een ander platform;
* de **maandelijke** **abonnementskosten** van Shopify zijn erg hoog.

### Magento
WooCommerce is een platform dat geschikt is voor grotere e-commerce winkels.

#### Voordelen:
* het is een **Open Source** systeem;
* Magento heeft veel **verschillende mogelijkheden**, zoals plugins en koppelingen;
* dit platform is goed geschikt voor grotere webshops door de **hoge capaciteit**.

#### Nadelen:
* Magento is een zwaar platform, wat betekent dat de website eerder **traag** kan worden;
* de **eenmalige kosten** zijn hoog;
* het beheren van een webshop in Magento is **ingewikkeld** en niet voor beginners.

### LightSpeed
LightSpeed is een Nederlands opkomend e-commerce platform, dat zeer gebruiksvriendelijk is.

#### Voordelen:
* webshops zijn via dit platform makkelijk om te zetten naar **meerdere talen**;
* LightSpeed is een **veilig** systeem, doordat het bedrijf geregeld controles uitvoert ten behoeve van de veiligheid;
* het beheer is erg **gebruiksvriendelijk**;
* LightSpeed kent **plug-and-play**: binnen een mum van tijd is je webshop opgestart en als leek kun je vervolgens makkelijk aan de slag met het systeem.

#### Nadelen:
* het is een **Closed Source** systeem; de broncode is dus niet toegankelijk;
* de **maandelijke abonnementskosten** van LightSpeed zijn erg hoog.

## 5. Optimaliseer je UX
Nu je je software hebt gekozen, moet je ervoor zorgen dat de website zo prettig mogelijk wordt om te bezoeken. Dat betekent dat je je UX moet optimaliseren, oftewel de User Experience. Er zijn vele manieren waarop je de gebruikerservaring kunt verbeteren.

Zo is het belangrijk dat de website snel draait en dat het bijvoorbeeld niet lang duurt om een subpagina te laden. Zoals eerder gezegd kan je platformkeuze hierbij helpen. Andere vervelende ervaringen voor klanten die je moet vermijden zijn bijvoorbeeld links die niet meer werken, onduidelijke navigatie, onleesbare tekst, etc. Je webshop moet zo intuïtief mogelijk zijn, zodat een nieuwe gebruiker uit zichzelf aanvoelt hoe hij zich binnen de site moet navigeren.

Hoe kom je er nou achter wat er verbeterd moet worden aan de UX? Simpel: testen. Zorg ervoor dat je je webshop op zoveel mogelijk manieren test op gebruikservaring. Bezoek de website op apparaten met verschillende schermafmetingen; een grote monitor, een laptop, een telefoon, een tablet en ga zo maar door. Daarnaast moet je je webshop ook in verschillende browsers openen, waarbij Google Chrome, Safari en Firefox de belangrijkste zijn. Daarbij moet je er voor zorgen dat je onderzoek zo compleet mogelijk is, door elke subpagina te openen en op alle mogelijke knoppen te klikken. Als je dat hebt gedaan, dan kun je er zeker dat bezoekers een prettige ervaring hebben op jouw webwinkel.

Een tool die kan helpen met het monitoren van hoe mensen op je website reageren is Hotjar. Deze software heeft zeer uitgebreide feedback- en trackingfuncties, waarmee je kunt zien hoe je website door bezoekers wordt gebruikt. Hierdoor kun je je convertie een stuk beter maken.

## 6. Automatiseer zo veel mogelijk
Tijd is geld. En als er iets is wat je nodig zal hebben bij het opstarten van een webshop, dan is het wel tijd. Gelukkig zijn er veel processen met  betrekking tot webwinkels die te automatiseren zijn, wat jouw veel handwerk kan besparen. Wanneer je webshop groter wordt, je meer bestellingen krijgt en meer producten moet leveren, wordt het onmogelijk om alles handmatig uit te voeren. Daarom vind je hieronder drie processen die geautomatiseerd kunnen worden.

### 1. Service
Wanneer een klant een product heeft aangeschaft, wil je deze klant natuurlijk op de hoogte houden van het leveringsproces. Dit kun je automatiseren, zodat de juiste berichten op het juiste moment naar de klant gemaild worden. Dit kan via verschillende soorten programma's, zoals MailChimp, dat gekoppeld kan worden aan Magento 2.

Dit soort programma's sturen klanten updates over de bestelstatus, de levering en de nazorg. Bij de nazorg kun je denken aan het vragen om een review, of zelfs het toesturen van instructievideo's. Al deze mailtjes handmatig versturen is vanzelfsprekend niet te doen; het hebben van de juiste automatiseringssoftware is dan ook een *must*.

### 2. Support tickets
Nu je de uitgaande mails geautomatiseerd hebt, is het ook overzichtelijk om de inkomende mails op een handige plek te hebben. Klanten zullen bijvoorbeeld mailtjes sturen met een klacht of vraag, of ze willen een product retourneren. Wanneer al deze mails door elkaar lopen, dan kun je het overzicht snel verliezen.

De oplossing hiervoor is een support ticketsysteem. Bestellingen worden dan aan tickets gekoppeld en hier kunnen aantekeningen bij worden gemaakt. Wanneer een klant dit product dan bijvoorbeeld wil retourneren, dan wordt dit aan het bestaande ticket toegevoegd. Op deze manier worden klanten en de verschillende soorten mails gescheiden. Bovendien kun je automatische antwoorden instellen voor annuleringen, retourneringen, etc. Al met al bespaart een ticketsysteem je veel tijd en werkt het heel effectief en overzichtelijk.

### 3. Marketing
Net als een ticket- en servicesysteem, is ook marketing te automatiseren. Marketing automation software kan automatisch gerichte content aan de juiste klant aanbieden. Deze software kan aan een klant die bijvoorbeeld vaak schroeven heeft gekocht, een mail sturen met een aanbieding of een aanbeveling van andere schroeven.

Een andere marketingstrategie is feedmarketing. Dit zorgt ervoor dat advertenties van je producten automatisch op vergelijkingssites wordt geplaatst. Deze producten worden uit exportbestanden van je database gehaald en aangeboden op bijvoorbeeld Bol.com of Beslist. Ook worden de advertenties automatisch weggehaald wanneer ze bijvoorbeeld niet meer leverbaar zijn. Met productfeedmanagement software kun je zien hoeveel kliks en transacties je producten opleveren op de platforms waar ze aangeboden worden. Zo kun je zien of het wel of niet winstgevend is om deze producten aan te bieden per specifiek platform.

## 7. Bied genoeg betaalmogelijkheden
We hebben het waarschijnlijk allemaal wel eens meegemaakt: je wil een product bestellen, maar je komt er op het laatste moment achter dat de webshop jouw betaalmethode niet ondersteunt. Gelukkig gebeurt dit steeds minder, doordat de meeste webshops ondertussen de meeste betaalmogelijkheden wel ondersteunen, maar het is vanzelfsprekend belangrijk dat je webshop alle betaalmogelijkheden in huis  hebt. De belangrijkste manieren van betalen, die een webshop zeker zou moeten ondersteunen, zijn iDeal, PayPal en Creditcard. Betaalopties zoals bankoverschrijvingen en achteraf betalen moet je echter ook niet vergeten. Er zijn veel plugins die deze losse opties bieden, maar het is vaak handiger om voor eenbetaalingsprovider (Payment Service Provider) te kiezen die al deze mogelijkheden tegelijk biedt.

## 8. Zorg dat je webshop en boekhouding hand in hand gaan
Bij het grootschalig verkopen en inkopen van producten komt natuurlijk veel boekhouding kijken. Nu je je website zo veel mogelijk hebt geautomatiseerd, is het wel zo handig om je boekhouding hierop te laten aansluiten en ook te automatiseren. Er zijn dan ook veel diensten die boekhoudsoftware voor webshops aanbieden. De grootste aanbieders zijn Exact en Moneybird.

Het koppelen van je webshop en boekhouding levert een aantal voordelen op. Zo minimaliseert de automatisering het aantal fouten dat je eventueel maakt wanneer je handmatig aantallen en producten in je administratie invoert. Daarnaast levert het systeem je een actueel financieel inzicht op, doordat verkopen en actuele voorraden bijvoorbeeld automatisch aangepast worden. Zo weet je precies hoe je ervoor staat: welke producten het goed doen, hoeveel verkopen je nog nodig hebt je begroting te halen, etc. De koppeling tussen je boekhouding en je webshop is dus cruciaal.

## 9. Integreer livechat mogelijkheden
Misschien lijkt deze tip een vreemde eend in de bijt, maar het integreren van een livechat is belangrijker dan je wellicht verwacht. Door een livechat op je website te hebben die duidelijk zichtbaar is voor de klant, kunnen bezoekers namelijk op elk moment bij je terecht. Wanneer een klant een berichtje stuurt, krijg jij meteen een melding, via je mail of zelfs op je telefoon. Dan kun je gelijk reageren en duidelijkheid scheppen, waardoor de klant dat ene product bijvoorbeeld alsnog koopt. Daardoor kun je altijd paraat staan voor klanten. Bovendien kun je via verschillende chatbots ook automatische antwoorden instellen op vragen van bezoekers.

## 10. Zorg voor doorontwikkeling
Onze laatste tip voor het opstarten van een succesvolle webshop, is dat je altijd moet blijven doorontwikkelen. De internetwereld kenmerkt zich door de vele innovaties en vernieuwingen. Daarom moet je als eigenaar van een webshop altijd blijven doorontwikkelen. Zo is het belangrijk om je webshop te blijven testen op eventuele foutjes, of verbeterpunten. Daarnaast moet je altijd open blijven staan voor nieuwe software of nieuwe plugins. Blijf ten slotte ook je concurrentie in de gaten houden. Misschien hebben zij net iets nieuws ontdekt wat vele klanten kan trekken. Zorg in ieder geval dat je niet te snel tevreden bent en altijd door blijft innoveren; het internet staat namelijk nooit stil.
