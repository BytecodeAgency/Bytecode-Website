---
id: 17
title: 'Scratch your own itch: de oplossing of simpele slagzin?'
description: 'Een bekende slagzin, waarin het draait om het oplossen van je eigen ervaarde problemen. Geeft dit een extra motivatie boost of juist een tunnelvisie?'
keywords: 'scratch your own itch'
posted_on: '23 maart 2020'
slug: 'scratch-your-own-itch'
article_image_url: 'scratch-your-own-itch-1.jpg'
author_name: 'Thomas Bodlaender'
author_role: 'Online Marketeer'
author_image_url: 'thomas.jpeg'
category_name: 'Start-ups'
category_slug: 'start-ups'
reading_time: 5
---


import Image from './Image'

# Scratch your own itch: de oplossing of simpele slagzin?

Scratch your own itch. In de wereld van het ondernemerschap, en specifiek bij start-ups, is het een veelgebruikte slagzin. Omdat tegenwoordig bijna alle ondernemersbegrippen Engels zijn (of moet ik *businessconcepts* zeggen), zal ik een poging tot vertaling naar het Nederlands wagen. De zienswijze is dat je bij het bedenken van een idee, je eigen 'jeuk' wegkrabt. Daardoor is dat idee echt een oplossing voor het probleem dat je zelf ervaarde.

De gedachte hierachter is dat dit goede oplossingen oplevert, omdat je hierdoor weet dat het probleem bestaat en ook goed begrijpt wat het probleem precies inhoudt. In dit artikel wil ik ontdekken of *scratch your own itch* de perfecte manier is om ideeën te bedenken, of vooral een simplistische slagzin is.

## Jij bént de consument
Door *scratch your own itch* hoef je geen problemen te zoeken. Doordat jij het probleem zelf hebt ervaren, weet je dat het bestaat. Uitgebreid marktonderzoek naar de vraag is minder hard nodig. Daarnaast heb je de goede aannames: jij bént namelijk de consument. Je begrijpt het probleem. In het boek *ReWork* van Jason Fried en David Heinemeier Hansson beschrijven ze dit treffend:
> “When you build a product or service, you make the call on hundreds of tiny decisions each day. If you’re solving someone else’s problem, you’re constantly stabbing in the dark. When you solve your own problem, the light comes on. You know exactly what the right answer is.”

## Je eigen wafelijzer
Een ander groot voordeel van *scratch your own itch*, is dat je gemotiveerder bent om tot een goede oplossing te komen. Wanneer jij ergens last van hebt, of iets graag verbeterd ziet, dan wil je dit probleem natuurlijkerwijs zo snel en goed mogelijk oplossen. De mogelijkheid tot verschillende lettertypes op MacOS is bijvoorbeeld ontstaan omdat Steve Jobs ooit een cursus kaliografie volgde, en daarin geïnteresseerd was. Ondertussen heeft elke computer deze mogelijkheid.

Voor innovatieve ideeën kan het dus heel belangrijk zijn om het probleem zelf te ervaren. Uiteindelijk moet je het product zelf willen gebruiken. Een ander mooi voorbeeld uit het boek *ReWork* dat de waarde van *scratch your own itch* illustreert, is het ontstaan van de beroemde Nikezolen, met het kenmerkende wafelpatroontje. Trainer Bill Bowerman vond dat zijn team betere en lichtere sportschoenen nodig had. Hij ging naar zijn werkplaats en deed wat rubber in zijn wafelijzer. Zo is de bekende Nike-schoen ontstaan.

## Paardenkleppen
Deze manier van ideeën bedenken kan echter ook nadelen met zich meebrengen. In de passie die je voelt bij het oplossen van jouw probleem, kan je simpel gezegd helemaal alleen staan. Het risico is dat je dan met paardenkleppen op aan je product blijft werken, zonder dat je weet of er vraag naar je oplossing is, en of jóuw product de oplossing is.

Marktonderzoek wordt vaak onderschat, want 'ik heb zelf toch wel een idee van wie mijn potentiële klanten zijn?' Het antwoord is: nee, vaak niet. Ook al maak je gebruik van *scratch your own itch*, en weet je dus dat er in ieder geval één vrager naar je product is, let op: n = 1. Je marktonderzoek is tot dat moment uitgevoerd op één persoon.

Probeer niet in deze val te lopen, en voer alsnog marktonderzoek uit. Om een goed product neer te zetten, zul je toch echt moeten weten hoe de vraag naar jouw product precies in elkaar zit. Misschien hoeft dit marktonderzoek wat minder uitgebreid te zijn, omdat je zelf al goed in het hoofd van de consument kan kijken; jij bent immers de consument.

Op internet dwaalt een mooi verhaal rond dat het nadeel van van *scratch your own itch* nog duidelijker maakt. Een jonge student leverde een essay in bij zijn tentamen. Hij was er enorm trots op: zijn standpunt had briljante argumenten, onderbouwd met steekhoudende feiten. Toen hij het tentamen terugkreeg, bleek hij tot zijn verbazing een 1 te hebben. De hoogleraar had er bijgeschreven: "Geweldig geschreven. Perfecte essay. Verkeerde onderwerp." Je product kan technisch briljant zijn, maar uiteindelijk is doorslaggevend of het product een antwoord biedt op de vraag van consumenten. Hoe goed je product ook is.

## Krab met mate
*Scratch your own itch* zet je in de schoenen van de consument: jij bént de consument. Daardoor begrijp je goed waarom je een bepaald probleem wil oplossen, en hoe dat moet gebeuren. Daarmee is echter niet alles gezegd. Het verhaal over de student oogt misschien iets wat simplistisch, maar er zit absoluut een kern van waarheid in: je moet nu eenmaal weten of er mensen op je product zitten te wachten. Het nadeel van *scratch your own itch* is dus dat de waarde van marktonderzoek erdoor wordt onderschat. Aan de andere kant krijg je er een boel motivatie voor terug, die ervoor kan zorgen dat je tot het gaatje gaat om een product op te lossen. Het is ten slotte jouw probleem.

Dus is *scratch your own itch* de perfecte manier om ideeën te bedenken, of vooral een simplistische slagzin? Surprise, surprise: van allebei een beetje. Het is een heel goede manier om op goede oplossingen te komen en daar gepassioneerd over te worden, maar het gevaar is dat de waarde van marktonderzoek wordt genegeerd. Krab dus met mate.

## Marktonderzoek
Wil je meer weten over de waarde van marktonderzoek? Luister dan onze podcast: de Bytecast. In **Bytecast #2** bespreken Luciano en ik hoe marktonderzoek bedrijven naar een hoger niveau kan tillen.

<iframe src="https://open.spotify.com/embed-podcast/episode/2OfROJKGE9ji1tJtZb2dJo" width="100%" height="232" frameborder="0" allowtransparency="true" allow="encrypted-media"></iframe>


## Bronnen
* [ReWork, Jason Fried](https://www.bol.com/nl/f/rework/9200000001208718/)
* [Jotform](https://www.jotform.com/blog/scratch-own-itch/)
* [Chrislema](https://chrislema.com/dont-scratch-your-itch/)
* [HBR](https://hbr.org/2014/05/when-scratch-your-own-itch-is-dangerous-advice-for-entrepreneurs)
