---
id: 8
title: 'Verhoog de conversie van je webshop in 10 stappen'
description: 'Genoeg website bezoekers maar weinig daadwerkelijke aankopen? Wij staan jou bij en zorgen dat jij met deze tips jouw webshop conversie optimaliseert!'
keywords: 'webshop conversie'
posted_on: '15 november 2019'
slug: 'webshop-conversie'
article_image_url: 'conversie-1.jpg'
author_name: 'Thomas Bodlaender'
author_role: 'Sales- & accountmanager'
author_image_url: 'thomas.jpeg'
catergory_name: 'Webshop'
category_slug: 'webshop'
reading_time: 12
article_intro: 'Veel webshops investeren bakken met geld in advertenties om hun webshop te promoten en zo meer verkoopsucces te behalen. Adverteren is natuurlijk een belangrijke tool voor een succesvolle webshop, maar wel erg duur. In plaats van na te denken over het aantal bezoekers, kun je ook nadenken over het aantal bezoekers waar je daadwerkelijk iets aan hebt. In dit verband spreken we van conversie: het aantal mensen dat bij het bezoeken van een webshop ook daadwerkelijk een product aanschaft. Het verhogen van je webshop conversie zal leiden tot het verkopen van meer producten of diensten, zonder dat je het huidige aantal websitebezoekers hoeft te verhogen. In dit artikel geven we je tien tips waarmee jij de conversie van jouw webshop kunt verhogen.'
---

import Image from './Image'

<Image src={"conversie-2.jpg"} alt={"Doelgroep"} />

## 1. Segmenteer je doelgroep
Bij het verbeteren van je webshop conversie is het cruciaal om te beginnen met segmenteren. Door middel van segmentatie kun je je precieze doelgroep afkaderen. De stappen die je moet nemen om je conversie te verhogen verschillen enorm afhankelijk van de doelgroep die je voor ogen hebt. Tools als Google Analytics helpen je de meest relevante groepen te pakken te krijgen.

Voorbeelden van vragen die je een duwtje in de goede richting kunnen geven zijn:

### Doelgroepgerichte vragen
* Zijn het specifiek mannen of vrouwen?
* Wat is de leeftijdscategorie van je doelgroep?
* Is je doelgroep relatief arm of rijk?
* Woont de doelgroep in een bepaalde regio?

### Vragen over hoe jij je tot je doelgroep verhoudt
* Welk probleem van je doelgroep los jij op?
* Wat maakt jouw oplossing voor dit probleem uniek?

Wanneer je dit soort vragen hebt beantwoord, weet je op wie je je content moet afstellen. Je webshop zal dan meer aansluiten op je doelgroep en dit zal de conversie bevorderen.

## 2. Indentificeer waar je conversielek zit
Voordat je in het wilde weg je webshop aan gaat passen, zul je achter de mogelijke verbeterpunten moeten komen. Met andere woorden: waar zit je conversielek? Dit kun je op verschillende manieren ontdekken. Denk bijvoorbeeld aan enquêtes gericht aan vaste klanten, waarbij je vraagt wat wel of niet aanspreekt op de website, of waardoor een product uiteindelijk wel of niet is aangeschaft. Hiervoor zijn al bestaande tools. Deze genereren bijvoorbeeld een heatmap met daarin gegevens over welke content opvalt voor bezoekers, waar bezoekers vaak op klikken en op welk moment bezoekers besluiten om de pagina af te sluiten. Daarnaast kan het slim zijn om je webshop zelf volledig langs te lopen en te zoeken naar momenten waarop de klant af kan haken.

## 3. Dicht de algemene conversielekken
Er zijn een aantal ['conversielekken'](https://www.online-marketingmachine.nl/artikel/10-conversie-optimalisatie-tips-voor-een-ultieme-eerste-online-indruk) die algemeen bekend zijn, omdat ze bij de meeste webshops voorkomen. Deze lekken zorgen ervoor dat klanten afhaken. Wij hebben ze hier op een rijtje gezet, zodat jij deze aan kunt pakken.

* **Laadsnelheid**: dit is de grootste ergenis van bezoekers van webshops. Wanneer een pagina een paar seconden duurt om te laden, haken potentiële klanten vaak  af. De laadsnelheid kun je verbeteren door te kiezen voor een andere hosting of door de pagina zelf te optimaliseren, door bijvoorbeeld de bestandsgrootte van afbeeldingen en video te minimaliseren.
* **Onprofessioneel design**: bezoekers kunnen ook afhaken door niet-intuïtief of amateuristisch design.
* **Te lange teksten:** wanneer mensen even snel iets via internet willen bestellen, hebben ze vaak geen zin in of tijd voor lange teksten. Probeer daarom je websiteteksten zo kort mogelijk en *to-the-point* te houden.
* **Verplichte velden:** als een klant veel verplichte velden tegenkomt, dan kan dat een drempel creëren. Zeker wanneer geen informatie wordt verschaft over het doel van deze velden, zal de klant zich afvragen waarom je zoveel gegevens van hem wil hebben. Daarnaast kan het invullen veel tijd in beslag nemen. Dit haalt een stukje gemakkelijkheid en snelheid weg, wat ertoe kan leiden dat de klant afhaakt.
* **Call-to-action knoppen:** deze zorgen ervoor dat de klant wordt geprikkeld om actie te ondernemen, zoals het kopen van een product of een inschrijving voor de nieuwsbrief. Als deze knoppen ontbreken, wordt het voor bezoekers minder aantrekkelijk om actie te ondernemen.

<Image src={"conversie-3.jpg"} alt={"geld verbranden"} />

## 4. Zorg dat de klant je gelooft
"Wij leveren de allerbeste t-shirts van Rotterdam!" Deze kop mag dan wel de aandacht van potentiële klanten trekken, maar de webshop bevat verder geen klantenreviews, heeft geen SSL-certificaat en nergens wordt duidelijk van wie de website precies is. Iedereen die dit leest, begrijpt gelijk dat de kop van de website niet te vertrouwen is. Het is dan ook erg belangrijk dat je op je website bewijs levert van jouw kwaliteit en betrouwbaarheid.

Daarom raden we een aantal dingen aan. Ten eerste is het erg verstandig dat je (vanzelfsprekend echte) klantenbeoordelingen op je site zet. Op deze manier wek je vertrouwen. En als er tussen al je positieve reviews een keer een negatieve review zit; geen man overboord! Juist dit soort beoordelingen helpen bij je geloofwaardigheid als webshop.

Ten tweede zijn keurmerken en een SSL-certificaat belangrijk. Keurmerken van objectieve organisaties stralen betrouwbaarheid uit. Uit onderzoek blijkt dat je door het gebruik van een keurmerk de conversie met 15% kan laten stijgen. Wanneer een webshop een SSL-certificaat heeft, dan kunnen bezoekers de site veilig via https bereiken. Hierdoor lopen bezoekers niet het risico dat hun persoonlijke gegevens uitgelekt worden.

De derde tip om meer betrouwbaarheid uit te stralen, is transparantie. Door duidelijk te zijn over wie er achter de site zit en bijvoorbeeld contactgegevens achter te laten, verdwijnt voor klanten het risico dat ze iets betalen en nooit meer iets van de website horen.

## 5. Haal klanten over met korting
In plaats van te voorkomen dat klanten de webshop verlaten, kun je ook gebruik maken van pull-factoren, die klanten motiveren om je producten daadwerkelijk te kopen. Dit kan bijvoorbeeld door korting toe te passen.

De komst van de vele vergelijkingssites heeft ervoor gezorgd dat klanten altijd het bedrijf met de laagste prijzen kunnen kiezen. Dit heeft als bijgevolg dat prijzen op internet vaak laag zijn en het lastig wordt om nog kortingen aan te bieden, omdat je dan het risico loopt om verlies te maken. Gelukkig zijn er alternatieven die dit probleem omzeilen. Een van die alternatieven is *bundeling*: producten goedkoper maken wanneer ze in combinatie met een ander product worden aangeschaft. Op deze manier heb je in één keer meerdere producten verkocht. Bovendien kun je producten met een kleinere en grotere marge combineren. Zo verdwijnt het probleem van de verliesmakende kortingen.

De tweede slimme manier van korting toepassen is tijdelijke korting. Wanneer je als webshopbezoeker ziet dat een product alleen nog vandaag voor 35% is afgeprijsd, wil je het artikel sneller kopen. De korting creëert dus (de illusie van) schaarste. Dit geeft de klant een prikkel om het product zo snel mogelijk te kopen. Het moet daarentegen wel geloofwaardig blijven: wanneer je deze korting altijd en overal toepast, dan doorziet de klant dit en verlies je het vertrouwen van de consument.

Persoonlijke korting is de derde kortingstactiek van dit artikel. Deze korting wordt per individuele klant gegeven. Met slimme programma's zoals Fanplayr kun je ervoor zorgen dat specifieke aanbiedingen bij de relevante klant belanden. Uit onderzoek blijkt dat de webshop conversie hiermee met wel 25% kan stijgen.

Ook gerichte e-mailmarketing zorgt nog steeds voor een hoge webshop conversie. Marketingtools voor e-mail kunnen gebruikt worden om klanten gepersonaliseerde advertenties sturen met bijvoorbeeld producten waar ze eerder op hebben geklikt, of producten die lijken op eerder aangeschafte artikelen.

## 6. Laat je productpagina het werk doen
De productpagina is erg belangrijk voor je webshop conversie. Hier bepaalt de klant of hij het product aanlokkelijk genoeg vindt om aan te schaffen. Daarom zul je moeten zorgen dat deze pagina helder, compleet en aantrekkelijk is.

Dit kun je ten eerste doen door de informatie zo compleet mogelijk te maken. Hoe meer informatie er over een product beschikbaar is, hoe interessanter en betrouwbaarder een product wordt. Zorg er daarnaast voor dat er geen slordigheden zoals ontbrekende afbeeldingen of verkeerde productnamen in de pagina zitten.

Ten tweede moet de inhoud van de productteksten positief zijn. Uit onderzoek is gebleken dat mensen meer geneigd zijn producten te kopen wanneer de tekst veel positieve woorden bevat. Vermijd daarbij negatieve woorden zoals 'geen', 'niet' of 'weinig'.

Een andere manier om je conversie te verhogen is door automatische aanbevelingen in je productpagina's te implementeren. Recommendation software kan gerichte content aan relevante bezoekers tonen, gebaseerd op het profiel en het koop- en klikgedrag van de bezoeker.

Ten slotte kun je bezoekers overhalen om te kopen door meerwaarde te creëren. Dit kan op vele manieren. Zo kun je levenslange garanties bieden of de verzending gratis maken. Dit kan ook door te vermelden dat je producten milieuvriendelijk of fair-trade zijn. Het gaat erom dat je klanten een reden geeft om specifiek bij jou te bestellen. Ook de eerder benoemde slimme kortingen vallen hieronder.

<Image src={"conversie-4.jpg"} alt={"tone of voice"} />

## 7. Benader klanten direct en met de juiste toon
Misschien wel één van de belangrijkste dingen binnen de e-commerce is de communicatie met de klant. Hiermee kun je laten zien wie jij bent en waar je voor staat en je direct van andere bedrijven onderscheiden. Denk bijvoorbeeld aan CoolBlue, die speelse en directe teksten gebruikt om persoonlijk contact te creëren.

Een goede manier om klanten te bereiken is door ze pro-actief te benaderen. Dit kan bijvoorbeeld door een livechat te implementeren. Er is genoeg software beschikbaar die ervoor kan zorgen dat bezoekers op elk moment van de dag de interactie met je aan kunnen gaan. Je kunt dan bij wijze van spreken vanuit de trein op je mobiele telefoon reageren. Het is hierbij echter wel belangrijk dat er snel op de klant wordt gereageerd; niemand heeft zin om 5 minuten op een website te blijven om op antwoord te wachten.

Dat brengt ons meteen bij het tweede punt: bereikbaarheid. Een livechat functie kan hiervoor een oplossing bieden, maar het hebben van een bereikbaar telefoonnummer, een Facebookpagina en een e-mailfunctie voor vragen is ook cruciaal. Daarnaast moet je hierbij ook de klant voor ogen hebben: zal de klant je website op reguliere werktijden (9:00-17:00) bezoeken, of koopt hij het product liever aan het eind van de dag? En zal de klant je via Twitter, Facebook, Instagram of LinkedIn willen bereiken? Probeer hier je bereikbaarheid en je kanalen op aan te passen.

Eerder werd in dit artikel al de directe, grappige *tone-of-voice* van CoolBlue aangehaald. Dit is een goed voorbeeld van een bedrijf dat met haar tone-of-voice een bepaald imago neerzet. Ook hierbij is het belangrijk om dit aan te passen op je doelgroep. Zo zullen ouderen formele taal op prijs stellen, terwijl jongeren liever een informele, speelse benadering zien.

Ondanks deze algemene 'regels', werkt directe en actieve taal voor elke doelgroep conversieverhogend. Doordat mensen niet in een fysieke winkel staan, valt er een stukje contact weg. Dit kun je compenseren door de klant direct aan te spreken. Of je hierbij tutoyeert (de klant met 'jij' aanspreken) of vousvoyeert (de klant met 'u' aanspreken) maakt niets uit, het gaat erom dat je de klant zelf aanspreekt. Een voorbeeld van directe taal is: "Wil jij ook een professioneel en flitsend design?" Bij actieve taal benader je de actie en dit is aantrekkelijk voor bezoekers. Een knop met "Bekijk nog meer foto's," in plaats van het passieve "Verder" zal daarom beter werken.

## 8. Bied een overzichtelijk afrekenproces
Ook bij de laatste stap van het bestelproces haken er nog veel potentiële  klanten af. Daarom is een overzichtelijk afrekenproces belangrijk. Daarbij is eerlijke communicatie cruciaal, net als keuzemogelijkheid.

Iedereen heeft het wel eens meegemaakt: je ziet een spotgoedkoop product, stopt het tevreden in je winkelmandje, totdat je er tot je schrik achterkomt dat de verzendkosten torenhoog zijn. Daarom is het belangrijk dat je als webshop duidelijkheid schept over de bezorgduur en -kosten, het retourbeleid, de verzending en de betaalwijzen. Hoe overzichtelijker en transparanter je bent, hoe groter de kans dat de bezoeker overgaat tot aankoop.

Daarnaast wil je als webshop alle klanten kunnen bedienen. Zorg er daarom voor dat je zo veel mogelijk betaalmogelijkheden biedt. Belangrijke betaalwijzen zijn iDeal en PayPal, maar ook Creditcard, betaling door overboeking en achteraf betalen. Bovendien is het ook handig om verschillende leveringsopties te hebben.

Ten slotte is het slim om de hoofdnavigatie tijdens de *check-out* te beperken. Daardoor kunnen bezoekers minder snel wegklikken. Ook leg je hierdoor de focus op de check-out en niet op andere zaken, die klanten op het laatste moment alsnog kunnen prikkelen om weg te klikken.

<Image src={"conversie-5.jpg"} alt={"verlaten winkelkarretje"} />

## 9. Let op verlaten winkelmandjes
Gemiddeld [78%](https://mediaweb.nl/blog/conversie-optimalisatie/)  van alle webshopbezoekers laat zijn winkelmandje achter zonder iets te kopen. Vaak hebben ze een tijdje op de website rondgekeken, wat producten aan de winkelmand toegevoegd, maar worden daarna afgeleid of zijn niet tevreden en klikken daarom weg. Dit is een enorme doelgroep van potentiële klanten. Gelukkig is hier iets aan te doen: je kunt ze een *second chance* geven. Bezoekers ontvangen dan een mail met daarin de melding dat ze nog een vol winkelmandje open hebben staan. Met een link kunnen ze hun bestelling dan alsnog voltooien. Uit cijfers van de Data & Marketing Association blijkt dat 20% van de ontvangers hun producten vervolgens alsnog bestellen. Dat is zo'n hoog percentage dat je deze kans als webshop niet mag laten liggen.

## 10. Kies voor een authentieke en innovatieve webshop

Onze laatste tip voor het verhogen van je webshop conversie, is om ervoor te zorgen dat de webshop zelf zo effectief en gelikt mogelijk is. Bij het maken van een goede webshop komt erg veel kijken. Daarom verwijzen we je graag naar één van onze andere artikelen: "10 tips bij het starten van een webwinkel". Hierin geven we een aantal aanbevelingen voor het starten en duurzaam onderhouden van een webshop.
